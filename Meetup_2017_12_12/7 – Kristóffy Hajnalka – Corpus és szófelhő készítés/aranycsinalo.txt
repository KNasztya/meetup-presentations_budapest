Erasmus: Az aranycsináló

[PHILECOUS,[52] LALUS[53]]

PHILECOUS
Mi történhetett, hogy Lalus úgy nevet magában? Valósággal rázza a kacagás, idõnként meg keresztet vet. Megzavarom már ennek az embernek a boldogságát. Üdvözlégy, legkedvesebb barátom, Lalus! Amint látom, nagyon boldog vagy!

LALUS
Még boldogabb leszek, ha veled is megoszthatom örömömet.

PHILECOUS
Örvendeztess hát meg engem is mielõbb!

LALUS
Ismered Balbinust?

PHILECOUS
Azt a tudós és köztiszteletben álló öreget?

LALUS
Úgy, ahogy mondod. Nincs azonban senki a halandók között, aki élete minden órájában bölcs és mindenben tökéletes. Ennek az embernek sok jó tulajdonsága mellett van egy kis hibája: régóta bolondja lett egy tudománynak, amelyet alkímiának neveznek.

PHILECOUS
Éppen nem kis hiba, amirõl beszélsz, hanem súlyos betegség.

LALUS
Akárhogy áll is a dolog, ugyan eddig is annyiszor rászedték már az efféle emberek, de most különösen hosszú ideig vezették az orránál fogva.

PHILECOUS
Hogyan?

LALUS
Beállított hozzá egy pap, tisztelettel üdvözölte, majd így kezdett beszélni: "Tudós Balbinusom, talán csodálkozol, hogy ismeretlenül zavarlak, mikor tudom, hogy szüntelenül a legszentebb tudományokba merülsz." Balbinus csak bólintott. Ez a szokása, mert ugyancsak szófukar az öreg.

PHILECOUS
Ez bölcsességét bizonyítja.

LALUS
A másik azonban még bölcsebben így folytatja: "Meg fogsz bocsátani tolakodásomért, ha megtudod az okot, amely hozzád vezetett." "Beszélj - szólt Balbinus -, de lehetõleg röviden." "Elmondom, amilyen rövidre csak foghatom. Tudod, tudós uram, hogy a halandók sorsa különbözõ. Nem is tudom, a szerencsésekhez vagy a szerencsétlenekhez soroljam-e magam. Mert ha egyik szempontból ítélem meg a sorsomat, szerencsésnek kell magam tekintenem, másfelõl azonban nincsen nálam szerencsétlenebb." Balbinus sürgette, fogja a dolgot rövidre. "Máris a végére érek, tudós Balbinusom - így szólt -, és ez annál könnyebb számomra, mivel olyan emberrel állok szemben, mint te, aki az egész dolgot mindenki másnál jobban ismered."

PHILECOUS
Szónokról beszélsz, nem alkimistáról.

LALUS
Mindjárt hallasz az alkimistáról. "Kora ifjúságomtól kezdve - úgymond - olyan szerencsém volt, hogy belemélyedhettem abba a tudományba, melyre valamennyi közül leginkább vágyakoznak az emberek: minden bölcsességnek úgyszólván a lényegébe, az alkímiába." Az alkímia szó hallatára Balbinus nem kis mértékben figyelt fel, bár látszatra csak egy mozdulat erejéig. Egyébként sóhajtott egyet, s kérte, folytassa. Ekkor amaz így szólt: "De ó, én szerencsétlen, nem arra az útra léptem, amelyre kellett volna." Mikor Balbinus megkérdezte, milyen utakról beszél, az így felelt: "Te tudod a legjobban, drága jó barátom (mi is kerülhetné el, Balbinusom, egy ilyen minden tekintetben nagy tudós figyelmét?), hogy ennek a tudománynak két útja van: az egyik, amelyet longációnak, a másik, amelyet kurtációnak neveznek. Én szerencsétlenségemre a longáció útjára tértem." Mikor Balbinus érdeklõdött, mi a különbség a két út között, ezt a választ kapta: "Milyen szemérmetlen is vagyok, hogy neked beszélek ezekrõl a dolgokról, mikor tudom, hogy mindez elõtted ismeretesebb, mint bárki más elõtt. Éppen ezért siettem most hozzád, és könyörgök, szánj meg, és tárd fel elõttem a kurtáció legeredményesebb útját. Nagyon kis fáradságodba kerül ez neked, mivel igen jártas vagy ebben a tudományban. Kérlek, ne titkold el Isten ekkora ajándékát a bánattól már-már összeroskadó barát elõl. Jézus Krisztus mind nagyobb jutalmakkal áldjon majd meg érte téged." Mikor ez a könyörgést nem hagyta abba, Balbinusnak be kellett vallania, fogalma sincs, mi a longáció vagy a kurtáció,[54] arra kérte, fejtse ki ezeknek a szavaknak a jelentését. Ekkor az így szólt: "Bár tudom, hogy nálam jártasabbnak beszélek, minthogy azonban így kívánod, teljesítem kérésedet. Akik egész életük során ebben az isteni tudományban õrlõdnek, kétfajta módon változtatják át az anyagok fajait: az egyik rövidebb, de kissé veszedelmesebb, a másik hosszabb, de annál biztonságosabb. Én úgy látom, azért nincs szerencsém, mert mind ez ideig azon az úton kínlódtam, amely az én felfogásomnak nem felel meg, nem tudtam azonban senkit találni, aki a másik út felé akarna irányítani, amely után annyira epekedem. Végre Isten küldte nekem azt a gondolatot, hogy téged keresselek fel, aki éppen olyan istenfélõ vagy, mint amilyen tudós. Tudományod lehetõvé teszi, hogy könnyen teljesítsd kérésemet, jámborságod pedig arra késztet majd, hogy segítsd felebarátodat, akinek élete és boldogulása kezedben van."

Nem akarok terjengõs lenni: ez a vén róka az efféle beszéddel a csalás legkisebb gyanúját is elhárította, s azt a meggyõzõdést keltette, mintha a másik úttal teljesen tisztában volna. Eközben Balbinuson egyre inkább úrrá lett a kíváncsiság. Végül nem bírva tovább magával, megszólalt: "Ugyan, törõdöm is én azzal a kurtációval, amelynek még a nevét sem hallottam soha, nemhogy tudnám, mit jelent! Mondd meg õszintén, te alaposan ismered a longációt?" "A legtökéletesebben minden részletében - felelte amaz -, de nem tetszik a hosszadalmassága." Balbinus azt kérdezte, mennyi idõt igényel. "Bizony igen sokat - felelte az -, majdnem egy esztendõt; ezzel szemben a legbiztonságosabb ez az út." "Ne bántson - mondta Balbinus -, ha két teljes évet venne is igénybe, ha bízol a tudományodban."

Hogy rövidre fogjam a dolgot: megegyeztek abban, hogy Balbinus házában titokban nekifognak a feladatnak, olyan alapon, hogy amaz tudományát fekteti bele, Balbinus a pénzét; a hasznot igazságosan kettéosztják, bár ez a csirkefogó Balbinusnak akarta átengedni önként mindazt, amire szert tesznek majd. Mindkét részrõl titoktartást fogadtak, ahogyan azt tenni szokták, akiket a misztikus tudományokba beavatnak. Máris leszámolják a pénzt, hogy abból az aranycsináló tégelyeket, üvegeket, szenet s minden egyebet megvásároljon, ami a mûhely felszereléséhez szükséges. A mi alkimistánk pedig kellemes körülmények között, bordélyházban, kockajátékon, tivornyákon elfecsérelte az egészet.

PHILECOUS
Ez bizony csodálatos módszere az anyag megváltoztatásának.

LALUS
Balbinus sürgette, lásson munkához. "Hát nem ismered ezt a mondást: hogyha a kezdet jó, kész van a tett fele már?" - felelte. Persze, nagy dolog elõkészíteni az anyagot. Végre kezdi felszerelni a kemencét. Erre ismét aranyra volt szüksége, mintegy az eljövendõ arany elõcsalogatásához. Amint ugyanis csalétek nélkül nem lehet halat fogni, éppen úgy az alkimisták sem tudnak aranyat elõvarázsolni, ha nem kevernek aranyat az anyagba. Eközben Balbinus egészen belemerült a kalkulációba. Kiszámította hozzávetõlegesen, mennyi haszna lesz kétezer unciából,[55] ha egy uncián tizenötöt nyer majd. Úgy határozott ugyanis, hogy ezt az összeget fekteti be. Mikor az aranycsináló kezén ez a pénz is elillant, s már egy-két hónapon keresztül úgy tett, mintha a fújtatok és a tüzelõ körül bajlódna, Balbinus megkérdezte, halad-e a kísérlet. Elõször nem szólt semmit, hosszas unszolásra végül ezt felelte: "Az a helyzet, mint a nagy vállalkozásoknál általában: nehéz az ilyesmit elindítani." Azt hozta fel ürügyül, hogy tévedett a tüzelõ vásárlásakor, tölgyfát vett, amikor fenyõre vagy mogyorófára lett volna szüksége. Ismét elfolyt száz arany, és semmivel sem kisebb szorgalommal folyt tovább a kockázatos játék. Az alkimista újabb pénzt kapott, vásárolt másfajta tüzelõt. Még nagyobb igyekezettel láttak neki a dolognak, mint annak elõtte, akárcsak a katonák a háborúban, akik annál nagyobb hõsiességgel igyekeztek jóvátenni, ha valami másképpen ütött ki, mint szerették volna. Mikor már jó néhány hónapja égett a tûz a boszorkánykonyhában, egyre csak várták az aranytömbök felcsillanását, de bizony egy morzsányi sem akadt a tégelyekben (az aranycsináló ugyanis réges-régen elvert már mindent). Újabb ürügyet talált ekkor: azt, hogy az üveget, amelyet használt, nem lehetett úgy hevíteni, ahogy kellett volna. Mint ahogyan nem akármilyen fából faraghatni Mercurius-szobrot, úgy nem minden üvegbõl lehet aranyat csinálni. Minél többet költöttek, annál kevésbé volt kedve abbahagyni.

PHILECOUS
A szerencsejátékosok is így szoktak tenni. Mintha nem volna hasznosabb valamicskét elveszíteni, mint az egészet.

LALUS
Így van. Az arany csináló esküdözött: soha még így nem járt, most azonban rájött a hibára, ezután majd minden a legnagyobb rendben lesz, s ezt a kárt uzsorakamattal fogja megtéríteni. Kicserélték a lombikokat, és harmadszor is berendezték a mûhelyt. Az aranycsináló emlékeztetett rá, jobban sikerülne a feladat, ha a Szûzanyának, akihez, mint tudod, a tenger partján imádkoznak, néhány aranyat küldenének ajándékba, mert szent tudományról van szó, s az égiek támogatása nélkül nem halad eredményesen a mûvelet. Nagyon tetszett Balbinusnak ez a gondolat, aki jámbor ember volt, egy napja sem telt el úgy, hogy a misét elmulasztotta volna. Az aranycsináló vállalkozott a zarándokútra, persze betért mindjárt a legközelebbi faluba, s a kocsmában a Szûzanyának felajánlott pénz nyakára hágott. Hazatérve kijelentette, most már a legjobb reménnyel van, munkája sikerülni fog, látta, hogy a Szûzanya milyen kegyesen meghallgatta kérését. Újból hosszú ideig folyt a fáradozás, de sehol egy szemernyi arany. Balbinus ismételt sürgetésére az volt a válasza: életében még ilyesmi nem fordult elõ vele, hiszen tudománya már annyiszor kiállta a próbát, nem is gyanítja, hol lehet a hiba. Mikor már igen sokat tanakodtak, végre Balbinusnak az jutott eszébe: volt-e olyan nap, amelyen elmulasztotta a misét, vagy nem mondta el idejében a zsolozsmákat, mert ha ebben hiba történt, semmi sem sikerül. Erre ez a csirkefogó: "Fején találtad a szöget! Ó, én szerencsétlen, bizony elkövettem ezt feledékenységbõl egyszer-másszor, a minap is, felállva a bõséges lakoma után, elfelejtettem elmondani az üdvözlégyet." Balbinus: "Nem csoda ezek után, ha ekkora munka nem jár sikerrel." Megfogadta erre ez a kuruzsló, hogy két elmulasztott mise helyett tizenkettõt fog hallgatni, egyetlen üdvözlégy helyett tízet mond majd. Csakhogy eközben elfogyott az aranycsináló pénze, s nem talált ürügyet rá, hogy kérjen. Végre a következõ cselhez folyamodott. Kétségbeesetten érkezett haza, és siralmasan jajgatta: "Elvesztem, Balbinusom, végképp elvesztem! Végem van!" Balbinus meghökkent, s alig várta, hogy a nagy baj okát megtudja. "Megszimatolták - úgymond - az udvar emberei, mivel foglalkoztunk. Most már csak azt várom, hogy hamarosan börtönbe vessenek." Erre már komolyan megrémült Balbinus is, hiszen tudod, hogy fõbenjáró bûn nálunk, ha valaki a fejedelem engedélye nélkül alkímiával foglalkozik. De amaz így folytatta: "Nem félek a haláltól, bárha utolérne! Még ennél is szörnyûbbtõl félek." Amikor Balbinus megkérdezte, mire gondol, így felelt: "Elhurcolnak valahová egy toronyba, ott egész életemben kénytelen leszek olyanok számára dolgozni, akiknek egyáltalán nem dolgoznék szívesen. Van-e olyan halál, amely nem ér többet ennél az életnél?" Ekkor megtanácskozták a dolgot minden oldaláról. Balbinus, jártas lévén a retorika tudományában, sorra vette az összes körülményeket, hátha valahogyan ki lehet kerülni a veszedelembõl. "Nem tudod - úgymond - letagadni a bûnt?" "Semmiképpen - feleli amaz -, a királyi hivatalnokok közt elterjedt a híre, s olyan bizonyítékaik is vannak, amelyek nem cáfolhatók. Nem hozhatok fel semmit mentségemre, olyan világos a törvény." Mikor már sok minden szóba került, de semmi biztos segítségre nem volt kilátás, megszólalt az alkimista, akinek sürgõsen pénz kellett. "Mi hosszadalmas tanakodással töltjük az idõt, Balbinus, pedig azonnali segítségre van szükség. Azt hiszem, hamarosan itt lesznek, akik elhurcolnak a szomorú vég felé." Balbinusnak ismét semmi sem jutott az eszébe. "Én sem megyek semmire - mondta az aranycsináló -, s úgy látom, nincs más hátra, mint hogy hõsiesen nézzek szembe a halállal, hacsak nem találkozik tetszéseddel az egyetlen kiút, amire még van lehetõség. Nem éppen becsületes, de viszont hasznos: szükség törvényt bont. Tudod, milyen pénzéhesek az ilyen emberek, ezért könnyen meg lehet vesztegetnünk õket, hogy hallgassanak. Bár szörnyûség ezeknek az akasztófáravalóknak pénzt adni, hogy azután eltékozolják, azonban, ahogyan most állunk, nem látok ennél jobbat." Balbinus is helyeselte, és leszámolt harminc aranyat, hogy ezzel megvásárolja a hallgatást.

PHILECOUS
Balbinus csodálatos bõkezûségérõl mesélsz!

LALUS
Bezzeg tisztességes dologban inkább a fogát húzatta volna ki, semmint hogy pénzt adjon. Így hát el volt látva az alkimista, akit ugyanis semmi veszély nem fenyegetett, csak nem volt mit vinnie kedvesének.

PHILECOUS
Csodálkozom, hogy Balbinusnak még mindig nem tûnt fel semmi.

LALUS
Csak ebben a tekintetben nem lát világosan, egyébként nagyon is szemfüles. Új pénzen megint felszerelik a kemencét, de elõbb imádsággal könyörögnek a Szûzanyához, adja áldását vállalkozásukra. Már letelt egy teljes év, s az arany csináló majd ezt, majd azt okolta, munka helyett játék folyt, kárba veszett a költség. Egyszer csak egy mulatságos eset történt.

PHILECOUS
Vajon mi?

LALUS
Viszonya volt az alkimistának egy udvari hivatalnok feleségével. A férj gyanút fogott, s figyeltetni kezdte õt. Egyszer csak hírül hozták, hogy a szent életû ember éppen a hálószobájában van. Váratlanul hazament, s kopogott az ajtaján.

PHILECOUS
Mit akart csinálni ezzel az emberrel?

LALUS
Hogy mit? Semmi jót: megölni vagy kiherélni. Amikor a férj a küszöbön állva azzal fenyegetõzött, hogy betöri az ajtót, ha a felesége ki nem nyitja, nagyon megrémültek. Azt kellett tennie, amire az adott helyzetben lehetõsége volt. Levetette a köpenyét, valahogyan átfurakodott a keskeny ablakon - életveszély és kisebb-nagyobb sebesülés árán -, és kereket oldott. Tudod, az ilyen pletykának hamarosan szárnya kél, így Balbinushoz is eljutott. Gondolta a kuruzsló, hogy ez nem lesz másként.

PHILECOUS
Most azután bent maradt a kelepcében.

LALUS
Ellenkezõleg, ebbõl szerencsésebben került ki, mint a hálószoba ablakából. Hallgasd meg ennek az embernek a fortélyosságát. Balbinus egyáltalán nem vonta kérdõre, csak komor tekintetével jelezte, hogy õ is tud arról, amirõl mindenki beszél. De amaz tisztában volt azzal, hogy Balbinus istenfélõ, némely dologban egyenesen azt mondanám, szenteskedõ. És akik ilyenek, könnyen megbocsátanak akármekkora bûnt, ha valaki megbánja. Ezért szántszándékkal szóba hozta vállalkozásuk eredménytelenségét, fájlalta, hogy nem úgy halad, amint szokott, vagy amint szeretné. Hozzátette: nem gyõz csodálkozni rajta, mi lehet az oka. Felingerült erre Balbinus, bár megfogadta, hogy hallgatni fog, de olyan ember, aki könnyen meg szokott dühödni: "Nem érthetetlen elõttem - így szól -, mi akadályoz minket: a te bûneid állják útját, hogy sikerrel járjon, amit csak tiszta életû embernek szabad véghezvinni." Térdre borult erre a kuruzsló, a mellét verte, könnyes szemmel és sírva vallotta be: "Nagyon igaz, amit mondtál, Balbinusom, a bûneim képeznek akadályt, de az én bûneim, és nem a te bûneid. S íme nem röstellem neked, szentséges papnak, meggyónni ocsmányságomat. Gyarló testem gyõzedelmeskedett, a sátán hálójába csalt. Ó, én szerencsétlen, szent életû szerzetesbõl házasságtörõ lettem! De nem volt teljesen hiábavaló az az ajándék, amit a Szûzanyának küldtünk. Szörnyû halállal pusztultam volna el, ha segítségemre nem siet. A férj már éppen törte be az ajtót, az ablak azonban keskenyebb volt, semhogy kifértem volna rajta. Ebben az életveszélyben a szentséges Szûzanyára gondoltam: térdre borulva könyörögtem hozzá, jöjjön segítségemre, ha kedves volt az ajándékunk. Egy pillanat sem telt belé, ismét az ablakhoz mentem, (sürgetett az idõ), s az ablakot a menekülésre elég szélesnek találtam."

PHILECOUS
És Balbinus mindezt elhitte?

LALUS
Elhitte, sõt meg is bocsátott neki, csak arra figyelmeztette ájtatoskodva, ne mutatkozzék hálátlannak a Boldogságos Szûzanya iránt. Újból pénzt adott neki, amaz meg szavát adta, hogy tiszta kézzel nyúl feladatához.

PHILECOUS
Mi lett a dolog vége?

LALUS
Igen hosszú a mese, de én kevés szóval elmondom. Miután efféle hazugságokkal még sokáig hitegette, s nem jelentéktelen összeget csikart ki tõle, egyszer csak odavetõdött valaki, aki gyerekkora óta ismerte ezt a szélhámost. Ez mindjárt sejtette, hogy az Balbinusnál ugyanazt teszi, amit máshol mindenütt tett. Titokban elment tehát Balbinushoz, feltárta elõtte, milyen szakértõt dédelget házában. Figyelmeztette, kergesse el mielõbb ezt az embert, ha nem akarja, hogy egy szép napon mindenébõl kifossza, és kereket oldjon.

PHILECOUS
Mit tett erre Balbinus? Bizonyára gondja volt rá, hogy ezt az embert mielõbb börtönbe vessék.

LALUS
Börtönbe? Még útravalóval is ellátta, és könyörögve kérte, ne fecsegje el senkinek, ami közöttük történt. És véleményem szerint okosan tette, hogy ezt választotta, és nem azt, hogy a lakomákon, a piacon róla beszéljenek, s ráadásul még az a veszély is fenyegesse, hogy vagyonát elkobozzák. Mert ennek a csalónak nem volt mitõl tartania; az alkímiához annyit sem értett, mint akármelyik szamár, s ebben a tudományban amúgy is nagyon elterjedt a csalás. Ha Balbinus õt lopással vádolja, a kötéltõl akkor is megmenti a papi felszentelés, azután meg senki sem etette volna szívesen ezt az akasztófavirágot a börtönben.

PHILECOUS
Sajnálnám Balbinust, ha neki magának nem telt volna öröme abban, amivel rászedték.

LALUS
Most azonban sietnem kell az udvarba: más alkalommal még ezeknél is ostobább történeteket mesélek majd neked.

PHILECOUS
Alkalomadtán szívesen meghallgatom, s magam is hasonlóval viszonzom.

